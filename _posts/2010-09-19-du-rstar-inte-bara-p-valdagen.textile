---
layout: post
title: "Du röstar inte bara på valdagen"
created: 1284915348
---
Idag läggs röstsedlar i kuvert som förseglar vårt styre de nästkommande fyra åren. Idag har vi makten - det är idag som är demokrati. Eller?

Staten bestämmer visst, men inte allt. Vi har valt att ha en marknadsekonomi istället för en planekonomi och då blir det ju så. Vi kan därför inte luta oss tillbaka och tro att bara för att vi röstar på valdagen så kan vi luta oss tillbaka alla de andra 1461 dagarna under mandatperioden - något sådant vore oansvarigt.

I en marknadsekonomi utövar vi vårt inflytande var gång vi öppnar plånboken och röstar på det som vi just du känner att vi vill se mer av i framtiden. Om vi nyttjar den makten kan vi troligtvis idag påverka långt mycket mer än vad vi kan göra på valdagen.

Detta blir därför svaret på "en kommentar":http://jardenberg.se/b/jag-alskar-flattr/#comment-79272601 på Joakim Jardenbergs blogg som undrade varför fler än de som kan tjäna pengar på skulle välja att använda det sociala mikro-donationssystemet Flattr (som jag för övrigt börjat extraknäcka hos - något som jag kommer att återkomma till). 

Varför flattra om jag inte tjänar pengar på det?

För att det är ett maktinstrument. Om jag sprider morötter omkring mig så kommer fler att skutta åt mitt håll och om fler skuttar åt mitt håll så kommer jag att få en intressantare nätupplevelse än annars. Genom mina flattringar uppmuntrar jag andra att göra sådant som jag tycker är spännande. Det är inte manipulativt, det är inte otäckt - det är bara att vara smart och nyttja sin demokratiska rätt i en marknadsekonomi.
