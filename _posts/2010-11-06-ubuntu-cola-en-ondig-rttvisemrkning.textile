---
layout: post
title: "Ubuntu Cola: En onödig rättvisemärkning?"
created: 1289064167
---
Det var några år sedan den introducerades - Ubuntu Colan - den där lite snyggare konkurrenten till Coca Cola som med afrikanska namnet för medmänsklighet och rättvisemärkt socker skulle frälsa Sverige från det multinationella Coca Colas klor. Fast - hur stor poäng är det med den egentligen?

En sak som nog inte alla vet är att en råvara producerad i Sverige per automatik är diskvalificerad från rättvisemärkning. Sockret i Ubuntu Cola, den enda rättvisemärkta ingrediensen, måste komma från ett utvecklingsland - bara produkter från de länderna kan rättvisemärkas.

Var kommer då Coca Colas socker från? Som det multinationella företag det är så kommer naturligtvis dess ingredienser från ett veritabelt terroristnäste - snapphanarnas Skåne. Här nere jobbar vi tolv timmar om dagen sju dagar i veckan med att producera det socker ni längre norrut sedan häller i er i form av Coca Cola. Ni är onda om ni inte köper den rättvisemärkta Ubuntu Cola och friger oss skåningar från våra tortyrmästare.

Rättvisemärkning är klurigt - syftet är ju att gynna en positiv utveckling i utvecklingsländerna genom att se till att de varor man köper därifrån produceras på schysta villkor. För produkter såsom kaffe och bananer som i princip bara kan tillverkas i utvecklingsländer är ett köp av en rättvisemärkt vara ett intyg på att arbetarna och samhället tas bättre hand om än annars, men för en produkt såsom socker som annars inte skulle kommit från ett U-land så innebär det istället att man skapar en artificiell efterfrågan av en produkt som kanske egentligen lämpar sig bättre att producera i Sverige.

En "klassisk Coca Cola":http://www.coca-cola.se/contentstore/cc/se_SV/pages/products/coca_cola.html är nog ett till helheten sett bättre val än en "Ubuntu Cola":http://www.ubuntu-trading.com/our-fairtrade-cola/what-is-in-our-cola - skånes socker är minst lika schyst som socker från Malawi och Zambia. Vill man förbättra världen bör man nog titta på sådana produkter som faktiskt erbjuder något extra - som Astrid och Apornas "Svrt cola":http://www.fulcola.com/cola/Svrt+cola som liknar Ubuntu Cola men är krav-märkt eller Whole Earths "ekologisk cola":http://www.wholeearthfoods.com/products/6 på naturliga ingredienser. Vill man ha något som definitivt inte bär några multinationalistiska drag alls så har Fermans en botanisk "Curiosity Cola":http://www.fulcola.com/cola/Curiosity+cola med flaska minst lika snygg som Ubuntu Colans.

Rättvisemärkning är bra - men man får se upp så att ens köp inte bara innebär att man köper en produkt som åkt en onödigt lång väg utan att den faktiskt också innebär att man köper en rättvisare produkt än dess alternativ. Kaffe och bananer är lugnt - men när det är sockret som är rättvisemärkt bör man nog se upp.
